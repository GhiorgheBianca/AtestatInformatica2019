Cele 15 misiuni ale jocului au loc în nivele gigantice, acest lucru permiţîndu-le încheierea în moduri multiple. Gărzile pot fi lovite în cap cu un ciomag (acest lucru adormindu-i) sau pot fi ucise cu arcul cu săgeţi, respectiv cu sabia, iar trupurile lor pot fi luate şi ascunse în umbră. Dacă un alt paznic găseşte un aliat căzut, acesta îi va anunţa pe ceilalţi şi vor porni în căutarea făptaşului. În afara gărzilor umane, Thief II mai aduce camere de supraveghere, respectiv roboţi de securitate. În timpul completării obiectivelor, jucătorul fură obiecte valoroase care îi vor aduce hoţului mai târziu profit; cu banii obţinuţi, Garrett poate să cumpere unelte pentru viitoarea afacere. Principala armă a jucătorului sunt săgeţile specializate, în acestea fiind incluse săgeţile cu apă folosite pentru a neutraliza lumina, săgeţile cu muşchi care atenuează zgomotul produs de paşi pe orice suprafaţă şi săgeţile cu frânghie utilizate pentru urcarea hoţului în diferite locuri.