Studioul Looking Glass a fost fondat în anul 1992 sub numele de 'Looking Glass Technologies' și a fost format prin fuziunea dintre companiile 'Blue Sky Productions' și 'Lerner Research'. Acesta a avut ca locație inițială orașul Lexington, din Massachusetts, după care s-a mutat la Cambridge, MA, în anul 1994. Pe parcursul dezvoltării sale, compania s-a divizat în mai multe centre în Statele Unite ale Americii.

Ideea fondării companiei Looking Glass a devenit o posibilitate datorită primului joc Ultima Underworld, care a început ca o cooperare între cele două companii inițiale, la începutul anul 1990. Dezvoltarea a durat 2 ani și a avut ca rezultat intrarea pe piață a unui joc care folosea un design 3D, colorat și cu o largă diversitate în camere. Creația celor de la Looking Glass a atras atenția și susținerea multor jucători, acest lucru făcând posibilă continuarea activității companiei.