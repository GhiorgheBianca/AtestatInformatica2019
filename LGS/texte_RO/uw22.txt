Ultima Underworld II este mult mai complex şi mai dezvoltat decât predecesorul său, Ultima Underworld. Povestea reprodusă este acum o parte integrală a firului narativ principal din seria Ultima, prezentând un alt plan al Gardianului de a ataca şi cuceri Britannia. În timpul jocului, lumina cade, de asemenea, pe istoria geniului malefic din spatele acţiunilor. 

La un an de la evenimentele din Ultima VII, Lordul British invită mulţi oameni (printre care se numără şi Avatarul) în scopul celebrării reconstruirii civilizaţiei, după marea criză suferită. Dar în următoarea dimineaţă, dezastrul loveşte. Gardianul atacă şi stăpândeşte Castelul Britannia împreună cu toţi oamenii prezenţi, cu ajutorul unei magii care construieşte un zid puternic numit Blackrock Dome. Jucătorul, aflat în pielea Avatarului, este obligat să coboare prin catacombele castelului şi să îşi croiască drum spre rezolvarea situaţiei.