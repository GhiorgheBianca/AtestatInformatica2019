Jocul s-a născut dintr-un concept adus de către Blue Sky, acesta având ideea unui „simulator” RPG (Role-Playing Game – joc pe roluri) folosind un motor tehnologic 3D care permitea utilizarea obiectelor tridimensionale în decorul jocului final. Ultima Underworld s-a inspirat din două jocuri importante ale anilor ’80: Wizardry (1981), respectiv Dungeon Master (1987). Ambele făceau parte din genul RPG, dar nu erau construite in trei dimensiuni. Creaţia celor de la Looking Glass a avut in compoziţie o tehnologie mai complexă, în ceea ce priveşte mecanicile de joc şi partea vizuală, decât Wolfenstein 3D realizat de id Software care a apărut în acelaşi an şi care a avut o popularitate mai mare.

Ecranul jucătorului era compus din mai multe butoane care aveau diverse roluri vitale pentru spuravieţuirea personajului principal, controlat de acesta. Protagonistul putea, de asemenea, să poarte conversatii cu alte personaje, să adune obiecte din peisaj, să le echipeze şi să le folosească împotriva diverşilor inamici întâlniţi în catacombe.